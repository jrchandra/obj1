----------------------- Page 1-----------------------

      Na itukutuku me baleta na  
      mate na dementia kei na  
      veitokoni e vakarautaki  

      Fiji 

Ni sa bula vinaka 

Na itukutuku oqo e baleti ira era leqataka na mate na dementia se   
gadreva mera kila tale eso na itukutuku me baleta na dementia.   
E sega ni yawa na veivuke, e rawa ni qiritaki ga na kena naba.   
Raica na www.alzheimers.org.nz se qirita na 0800 004 001  
me baleta na ikuri ni itukutuku kei na veitokoni. 

Na cava na dementia?   

Dementia na vosa e vakayagataki me vakamacalataka na ivakatakilakila (na  
veileqa ni yago kei na vakasama) ena veisau e yaco ena ivakarau ni cakacaka  
ni mona. Na mate na Alzheimers e dua na mataqali dementia kilai levu. 

E rawa ni dua ga e tauvi dementia. Ena rawarawa sara ni veitauvi ni sa qase na  
tamata. 

Na kena ivakaraitaki e dau yaco vakalevu na veiveisau ena ka e nanumi,  
ivakarau ni vakasama, itovo, ivakarau kei na ivakarau ni yalo. E rawa ni ca sara  
na veisau oqori ena gauna e sa levu kina na veisau ena mona. 

E duidui na mataqali dementia e veitauvi vei ira na tamata yadua - na veika  
era vakila, kei na ivakarau ni totolo ni veisau. 

Veika e vakilai taumada   

E dau dredre me kilai na ivakatakilakila taumada ni dementia. E levu na  
mate e rawa ni vakavuna eso na ivakatakilakila ni mate e via tautauvata kei  
na dementia. E levu vei ira na mate oqori era rawa ni qaravi. E bibi gona mo  
raica vakatotolo na nomu vuniwai se vakailesilesi ni tabana ni bula kevaka ko  
lomaleqataka. 

1   INFORMATION ABOUT DEMENTIA AND SUPPORT 

----------------------- Page 2-----------------------

Na nomu kila totolo kevaka e tauvi iko na dementia e kena ibalebale ni o na  
rawa ni vukei vakatotolo. E rawa ni soli vei iko na veivuke, na kena itukutuku,  
wainimate kei na gauna mo vakavakarau kina. 

Guiguileca kei na sega ni nanumi na ka   

E sa bibi me kilai na cava na dementia kei na cava e sega ni dementia. Eda  
guiguileca taucoko ena gauna eda sa qase kina. E sega ni kena ibalebale nida  
sa tauvi dementia. 

E so na ivakatakilakila ni dementia e oka kina na:  

•  E so na guiguileca e qai yaco walega e vakatubu leqa ena veisiga 

•  Dredre ni cakava e so na itavi me vaka na vakasaqa se saumi ni bili 

•  Leqa ena vosa 

•  Lutusobu se sega ni vinaka na ivakarau ni vakatulewa 

•  Veisau ena ivakarau ni yalo kei na ivakarau me vaka na cudru  
   vakarawarawa ena ituvaki vou 

Na veimataqali dementia   

E rua na kena mataqali kilai levu na: 

•  Mate na Alzheimers   

   Oqo na matatali dementia e dau yaco vakalevu. E rauta ni rua na ikatolu vei  
   ira na tauvi dementia era Alzheimers. Kunei ni sa lailai sobu na mona oka  
   kina na kena tubucake na protein vakatubu mate (plagues and tangles). 

•  Vascular dementia (leqa ni vakasama ena kena lailai na dra e drodro  
   ki na mona)   

   Oqo na ikarua ni mataqali dementia e dau kunei vakalevu. E vakavuna na  
   kena sega ni veirauti na dra e drodro ki na mona. E rawa ni tekivu vakasauri  
   na kena ivakatakilakila ni oti na stroke (mate na tiki i yago) se tekivu  
   vakamalua ni sa tauvimate na sala ni dra. 

Na isema ni vuvale kei na dementia   

Eso na mataqali dementia e rawa ni tiko na kena isema ena kawa. E rauta ni dua  
na ikatolu vei ira na tauvi Alzheimers e tiko eso na wekadra voleka (itubutubu,  
tacina tagane se yalewa) era tauvi dementia. Na dementia e sega ni tiko ga na  
kena isema ena kawa, ka ni levu e sega ni tauva e dua ena nona kawa. 

2   INFORMATION ABOUT DEMENTIA AND SUPPORT 

----------------------- Page 3-----------------------

Taroga na nomu vuniwai kevaka ko kauwaitaka na isema ni vuvale ena  
dementia. E vuqa na veika e rawa ni qaravi e rawa ni vakavuna na sega ni  
nanuma na ka, veilecayaki kei na guiguileca. 

iTukutuku kei na veitokoni  

Vosa vua na nomu vuniwai se vakailesilesi ni tabana ni bula kevaka ko  
leqataka de tauvi iko se dua ko kila na dementia. 

E sa tu na veivuke kevaka ko kila ni tauvi iko na dementia. E vuqa na veika e ra  
tu ena Alzheimers NZ me baleta na dementia. Na veika oqori e rawa ni sauma  
e vuqa na taro e tiko vei iko. 

Na ivola na About Dementia: A guide for people diagnosed with dementia   
(Me baleta na Dementia: iDusidusi vei ira esa kilai ni tauvi ira na dementia) era  
tu kina na itukutuku me baleta: 

•  Na cava na dementia 

•  Na ivakatakilakila taumada kei na kena qaravi 

•  Na bulabula ni mona kei na vakalailaitaki ni veika e dau veivakaleqai 

•  Na veitokoni cava soti era sa tiko 

•  iTuvatuva me baleta na veigauna mai muri 

Translation  
Te Pūtahi Whakawhiti Reo | The Translation Service 
Te Tari Taiwhenua | Department of Internal Affairs 

Translation Review  Centre for Pacific Languages 

E vakaraitaki ena ivolatukutuku oqo e dua ga na vakaleleka ka sega ni  
sosomitaka na ivakasala vei ira na kenadau. Kevaka e dua e tauvi dementia se  
sa sega ni nanuma na ka (okati kina na vuvale/whānau se ko ira na veitokoni)  
e dodonu me vakasaqara na ivakasala ni kenadau ena vuku ni nodra ituvaki  
yadua. Ena sega ni beitaki vakalawa na Alzheimers New Zealand me baleta na  
cala se dua na ka e sega ni tabaki ena vuku ni sega ni kauwaitaki na itavi se cava  
tale. E vakarautaki na ivola tukutuku oqo ena 2023.  

      Raica na www.alzheimers.org.nz se qirita na 0800 004 001   
      me baleta eso tale na itukutuku kei na veitokoni. 

3   INFORMATION ABOUT DEMENTIA AND SUPPORT 
